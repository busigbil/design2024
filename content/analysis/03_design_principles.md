---
Title: Design principles
Description: This is my design principles page.
Template: areas
---

Designprinciper och -element i webbdesign
=======================

Vad som definierar en god design kan till viss del vara subjektivt, men det bygger också på etablerade designprinciper som balans, perspektiv och harmoni. Dessa principer skapar grunden för en välstrukturerad och visuellt tilltalande användarupplevelse.

I denna analysuppgift har tre webbplatser valts ut för att undersöka vilka designprinciper som är vanligt förekommande. Analysen syftar också till att visa hur dessa principer kan tillämpas för att förbättra designen på en egen webbplats.

Urval
-----------------------
För att analysera användandet av designprinciper valdes tre webbplatser ut. Urvalet begränsades till personliga webbplatser, det vill säga webbplatser som representerar en enskild individ.

Sökningar genomfördes på sökmotorn Google, där sökfraser som "art director portfolio", "författare hemsida" och "personlig blogg" användes. Urvalet baserades på de översta resultaten, där tre webbplatser av olika karaktär valdes ut.

De valda webbplatserna är:
1. En finsk grafisk designers portfolio: https://www.lottanieminen.com.
2. En svensk författares hemsida: https://camillalackberg.se.
3. En svensk blogg: https://underbaraclaras.se.

Metod
-----------------------

Analysen av webbplatsdesignerna bygger på de designprinciper och designelement som beskrivs av Stribley (2024), McMahon & Horton (2015, 1 juli; 5 september) samt Barahim (2014).

Dessa källor belyser centrala designprinciper, exempelvis:

- Balans: Fördelningen av element baserat på deras visuella vikt för att skapa harmoni på sidan.
- Rörelse: Att vägleda användarens blick genom sidan genom strategiskt placerade visuella element.
- Mönster: Att skapa struktur och enhetlighet genom repetition av objekt i specifika ordningar.

Utöver designprinciperna lyfter källorna även fram viktiga designelement, som linjer, former och texturer, vilka används för att skapa en visuellt intressant och engagerande design.

Resultat
-----------------------
### Lotta Nieminen
Syftet med den grafiska designern Lotta Nieminens portfolio är att lyfta fram hennes arbete inom visuella identiteter, art direction, digital design, printdesign, redaktionell design och illustration.

Webbplatsen utmärker sig genom ett bildfokuserat designspråk där designerns projekt står i centrum. Bilderna framhävs genom sin stora storlek och får spela huvudrollen, medan en enkel typografi kombineras med en monokrom färgpalett i grå nyanser. Denna minimalistiska design skapar en stilren känsla, som för tankarna till modemagasin.

Designen bygger på olika proportionerna mellan bilder och text, där bilderna accentueras genom att hela tiden ta upp större utrymme. Även i textsektionerna riktas användarens uppmärksamhet mot bilderna genom att använda negativt utrymme, samtidigt som beskrivande information om varje projekt presenteras.

![Designprincip: Proportioner](%base_url%/image/lotta/proportion.jpg "Proportioner mellan bild och text") {.image}

På indexsidan används ett återkommande mönster där mindre bilder kombineras med bildtexter på ett rutnät, för att visa en överblick av olika designprojekt. Detta upplägg återspeglas även på "About"-sidan, där exempel på tjänster som designern erbjuder illustreras på ett liknande sätt.

![Designprincip: Mönster](%base_url%/image/lotta/monster.jpg "Återkommande mönster") {.image}

Undersidorna är utformade för att hålla fokus på de visuella elementen. Där alternerar innehållet mellan fullbreddsbilder, kombinationer av bilder och texter samt sekvenser med två bilder sida vid sida. Många av bilderna är animerade, vilket ger ett dynamiskt intryck.

![Undersida](%base_url%/image/lotta/undersida.jpg "Exempel på undersida") {.image}

### Camilla Läckberg
Syftet med Camilla Läckbergs hemsida är att presentera hennes arbete som författare, inklusive romaner, barnböcker och kokböcker, samt de filmer och tv-serier hon har skrivit och producerat.

Webbplatsens design kännetecknas av en färgpalett med inslag av guld, vitt och rosa, kompletterad av seriff-typsnitt som bidrar till en elegant känsla. Designen innehåller även stora färgblock i blått och orange, samt återkommande linjer och asymmetriska former.

Startsidan “above the fold” förmedlar en känsla av kvinnlighet och lyx, vilket stämmer väl med Camilla Läckbergs romaner inom genren chick lit. Däremot kan designen upplevas mindre relevant för hennes andra verk, som barnböcker och kokböcker, där en annan stil kanske hade varit mer passande.

Designen bygger på principer med stora färgblock och asymmetriska linjer som skapar kontrast. Räta linjer används konsekvent, och ger en känsla av struktur.

![Designelement: linjer och asymmetri](%base_url%/image/camilla/linjerasymmetri.jpg "Linjer och asymmetri") {.image}

Hemsidan använder ett repeterande mönster för att visa upp författarens böcker. Bokomslag och titlar är arrangerade i ett klickbart rutnät, som leder till undersidor med detaljerad information om varje bok.

![Designelement: mönster](%base_url%/image/camilla/pattern.jpg "Återkommande mönster") {.image}

På dessa undersidor balanseras bilder av bokomslagen med beskrivande texter som ger mer information om respektive bok. Rörelse har även inkorporerats genom animeringar med alternerande recensionstexter.

![Undersida](%base_url%/image/camilla/undersida.jpg "Exempel på undersida") {.image}

### Underbara Clara
Underbara Claras blogg är en livsstilsblogg som skildrar livet på en lantgård i Västerbotten, samtidigt som ämnen som inredning, matlagning, feminism och miljö tas upp.

Webbplatsens design utmärker sig med en färgpalett i grått, vitt och mintgrönt, tillsammans med hemtrevlig typografi och lekfulla illustrationer. Denna kombination skapar en varm och inbjudande känsla, som lockar besökaren att stanna och utforska innehållet.

Designen präglas av enhetliga element och konsekvent struktur. Sidorna på bloggen är antingen:
1. Inläggssidor som börjar med en tydlig rubrik följd av en horisontell linje, och där text och bilder varvas.

![Inläggssida](%base_url%/image/clara/rubrik.jpg "Exempel på inläggssida") {.image}

2. Galleri-sidor som består av ett rutnät av bilder och rubriker, där varje ruta är klickbar och leder till en undersida för vidare läsning.

![Gallerisida](%base_url%/image/clara/recept.jpg "Exempel på gallerisida") {.image}

Webbplatsens bakgrundsbild är textuerad och föreställer en grå träpanel. Innehållet placeras inom vita sektioner med skuggor, vilket ger ett tredimensionellt av att sidorna är papper fästa på träpanelen.

![Designelement: Struktur](%base_url%/image/clara/panel.jpg "Struktur") {.image}

Undersidorna följer samma struktur som framsidan och är antingen formaterade som längre inlägg eller som gallerisidor med rutnätslayout.

Analys
-----------------------
En god design kännetecknas av att vara både estetiskt tilltalande och av att följa,  eller medvetet bryta mot, etablerade designprinciper. I denna analys har tre webbplatser granskats med fokus på hur de tillämpar designprinciper och designelement.

Både Underbara Claras blogg och Camilla Läckbergs hemsida använde en liknande struktur. Båda sidorna har en tydlig hierarki med en justerad meny högst upp, innehåll som kombinerar text och bilder i mitten, och en sidfot längst ner där exempelvis kontaktuppgifter finns. Lotta Nieminens portfolio avviker däremot från detta traditionella upplägg; istället för en horisontell meny har webbplatsen placerat länkar vertikalt längs sidorna för att navigera mellan olika sidor.

Samtliga webbplatser använde klickbara bildgallerier för att länka vidare till undersidor, vilket framstår som en populär trend just nu. Detta är förståeligt eftersom dessa gallerier uppmuntrar användaren att klicka sig vidare och utforska mer innehåll. Dock förutsätter det att användaren förstår att det också är en länk till vidare innehåll. 

När det gäller designens intryck av enhetlighet, skapade både Underbara Claras blogg och Lotta Nieminens portfolio ett starkt visuellt intryck. Camilla Läckbergs hemsida, å andra sidan, var visserligen estetiskt tilltalande men väckte frågan om vad som definierar god design. Är det tillräckligt att ha enhetlig typografi och färger samt använda ett par designelement? Även om hemsidan inte var ful, förmedlade den inte heller en känsla av en genomarbetad och sammanhängande design.

Liknande reflektioner kan göras om min egen webbsida. Den använder en persikorosa färgpalett och ett typsnitt som valdes för att vara lättläst på webben. Designen förstärks av designelement som skuggor, inramningar och transparens för att skapa ett visuellt intryck. Även om undersidorna följer samma struktur och delar designelement med framsidan, saknas en tydlig känsla av en enhetlig design. Detta kan bero på att det inte fanns en klar tanke från början om vad designen skulle förmedla.

Dessa insikter understryker vikten av att ha en tydlig vision för vad designen ska kommunicera redan från början. Genom att använda färger, typografi och designelement på ett genomtänkt sätt kan en mer sammanhållen och effektfull design uppnås. För att förbättra min egen hemsida har jag inspirerats av de analyserade webbplatserna att inkorporera fler former, textur och inramningar för att göra designen mer intressant och uttrycksfull.

Referenser
-----------------------
Stribley, M. (2024). Design elements and principles. Canva. https://www.canva.com/learn/design-elements-principles/.

McMahon, K. & Horton, M. [Art Heroes] (2015, 5 september). The Elements of Art. [Video]. YouTube. https://youtu.be/uVrh3frrC38?si=Jqp1Y024uRPhwKLk.

McMahon, K. & Horton, M. [Art Heroes] (2015, 1 juli). The Principles of Design. [Video]. YouTube. https://youtu.be/ZK86XQ1iFVs?si=LkBdkYuMTs-AFkRQ.

Barahim, F. C. [Lyle’s World] (2014, 13 augusti). 7 Elements of Art. [Video]. YouTube. https://youtu.be/HZPIbqDFLI8?si=nZwHROwviI2XaSpz.

Övrigt
-----------------------
Av Jenny Karlsson.